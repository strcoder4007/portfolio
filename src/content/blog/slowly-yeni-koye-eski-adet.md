---
title: "SLOWLY: Yeni Köye Eski Adet?"
description: Mektuplaşmayı kolay, zahmetsiz, eğlenceli ve heyecanlı yapan uygulama SLOWLY hakkında kendi görüşlerim ve fikirlerim!
createdAt: 2021-05-19T22:12:47.939Z
header: https://i.imgur.com/5FnA9yP.jpg
tags:
  - mobil
  - uygulama
  - mektuplaşma
---

Bir süredir kullandığım, kendimi alamadığım, içinden çıkamadığım, aslında hiç ilgi alanımda olmayan bir şeyi sizlerle paylaşmak istedim. Şimdiden çevremdeki birçok kişi ile paylaşmış ve bazı arkadaşlarımı bu uygulamaya başlatmış olsam bile hâlâ sanki uygulamaya olan "şeref borcumu" ödeyememiş gibi hissediyorum. Uzun zaman içinde bana yaşattığı duyguları, böylesi güzel ve gelişmiş bir şekilde sunan başka bir uygulama görmedim. Tabii, her uygulama gibi bunu da güzel yapan şey kullanıcıları fakat bugüne kadar konuştuğum kişiler arasında hiçbiriyle problem yaşamadım, eşleştirme sistemi, mantığı ve her şeyiyle sanırım hepimizin uzun zamandır ihtiyacı olan uygulama: SLOWLY!

### SLOWLY nedir?

SLOWLY, aslında 4 yıl önce yayınlanmış olan fakat sanırım hitap ettiği kitle yüzünden bugüne kadar hiç karşıma çıkmamış, kullanan görmemiş ve adını dahi duymamış birisiydim. Bir gün mağazada gezerken karşıma çıkan bu uygulamayı indirme kararı almam sanırım uzun zamandır yaptığım en doğru kararlardan bir tanesiydi... Neden mi? Okumaya devam edin!

SLOWLY, kendini "_SLOWLY is not your typical networking or dating app_" (_SLOWLY, sizin tipik mesajlaşma veya tanışma uygulamanız değil_) şeklinde tanıtan, konuştuğunuz kişinin lokasyonuna bağlı olarak gönderdiğiniz mesajların karşı tarafa geç ulaşmasını sağlayan uygulama. Kısacası, mektuplaşma. Eğer Türkiye'deyseniz ve Türkiye'deki biriyle yazışıyorsanız mektubunuz 1 saat içerisinde ulaşırken Endonezya veya size çok uzak olan bir yere mektup göndermeye çalıştığınızda bu süre 2 güne kadar bile çıkabiliyor. Bunun nesi mi güzel? Ben de böyle düşünüyordum en başta. Ama sanırım hepimizin ihtiyacı olan şeyi bize öğretiyor: "sabır".

Uygulama, ücretsiz sürümünde size bir gün içerisinde belli bir sayıda otomatik eşleşme imkânı sunuyor. Bu sayede 3 kişi ile ilgi alanlarınız ve sistemin karşılaştırmasına göre eşleşip konuşmaya başlayabiliyorsunuz. Eğer otomatik eşleştirmede tanıştığınız kişiler cevap vermiyor veya siz daha fazlasını istiyorsanız bir de istediğiniz zaman kullanabileceğiniz manuel eşleşme var. Buradan eşleşmek istediğiniz kişilerin ülkesi gibi detaylarını seçebiliyorsunuz. Uygulamanın aynı zamanda **SLOWLY Plus** adını verdiği, aylık 8 dolardan başlayan bir aboneliği de mevcut. Bu abonelik ile arama filtrelerinizi çok daha genişletebiliyor, şehre göre, belli bir konuya göre veya daha fazla ayrıntıya göre insanlar bulabiliyorsunuz.

Gelgelelim sistemin sizi eşleştirdiği kişilere mesaj atmaya... Eşleşir eşleşmez karşı tarafa giden herhangi bir şey olmuyor. Ülkesini, ismini, avatarını ve profilini görüyorsunuz, eğer ilginizi çekerse sizden bir "giriş mektubu" yazmanızı istiyor uygulama. Burada ben genellikle tatlı dille amacımı belirtiyorum ve onların da geri dönüş yapması durumunda herhangi bir konuda görüşebileceğimizi belirtiyorum. Uygulamayı kullanmamdaki asıl amaç aslında yurt dışından insanlarla tanışıp, onlar ve yaşantıları hakkında bir şeyler öğrenmek. Profilimi de güzelce doldurup ilgi alanlarımı seçtikten sonra uygulama beni çok iyi kişilerle de eşleştirdi. Hatta söylemek gerekirse, uygulamanın eşleştirmesini sadece bir sefer kullandım, fakat uygulama beni sürekli yeni insanlarla eşleştirmeye devam etti! Sadece 1 kişi ile yazışırken zamanla yeni insanlar benle eşleşmeye, bana mektup atmaya başladı. Böylece çevrem büyüdü ve birçok ülkeden yeni kişilerle tanıştım. Türkiye'den yazıştığım sadece 2 kişi var. Bu iki kişinin biri ile oldukça uzun bir zamandır görüşüyoruz. Kendisi bu yazıyı okuyacak mı bilemem fakat gerçekten yazmaktan hoşlandığım kişilerden bir tanesi kendisi...

Giriş mektubunu yazdınız, ve karşı tarafa gönderdiniz. Sonra ne mi olacak? Karşı taraf mektubunuzu okuyacak, tabii uzaklığınıza göre bu mektup 1 saat içinde de gidebilir, 3 gün sonra da. Mektup karşıya gitmeye başlayınca alıcının telefonuna bildirim gelecek, "sizinle yeni biri eşleşti", bu bildirime tıkladığında ise mektubunuzun nerede olduğunu görecek. Evet, uygulama bunu da eklemekten çekinmemiş, harita üzerinde sizin ülkenizden çıkış yapacak şekilde gösterip, saatler geçtikçe kullanıcıya daha da yaklaşan mektup sistemi de bulunuyor. Kullanıcı buradan kendisine gelen mektupların nerede olduğunu, ulaşmasına kaç saat kaldığını görebiliyor ve takip edebiliyor. İşin en eğlenceli kısmı da burada başlıyor: beklemek.

Bu uygulamayı güzel yapan şey, sizi bekletmesi. Mesajı attığınızda anında karşı tarafa gitmiyor, anında iletişim kurabildiğiniz uygulamaların aksine yazarken mektubunuzun karşı tarafa saatler içerisine ulaşacağını bilmek sizi düşünmeye itiyor. Kelimelerinizi çok daha dikkatli seçmenizi sağlıyor, "ne yazsam?", "ne konu açsam?" gibi düşüncelere dalıp aklınızda birçok soru oluşturuyor ve hepsini bir mektupta soruyorsunuz. Karşı tarafın sorduğu sorulara cevap verirken aklınızdan tonlarca şey geçiyor, zamanınız var, nasıl olsa mektup karşıya belli bir süre sonra ulaşacak, onlar beklemeyi biliyor! En güzeli de mektup gelecekken yaşadığın heyecan... Onun tarifi yok. "Acaba bu sefer ne yazdı?", "acaba ne sordu?", "bir an önce okuyayım şunu, gelsin de bi!"...

Böyle anlatınca abartılı mı oldu bilmiyorum fakat gerçekten uygulamada kendi ve/veya kendi ülkesinin sıkıntılarını paylaşan, gelecek planlarını anlatan, hayallerinden, hobilerinden ve daha birçok şeyden bahseden insanlarla tanışıyorsunuz.

### Uygulamada gizlilik nasıl hallediliyor?

Eğer fark ettiyseniz mektupların geldiği konum, kişinin lokasyonu hakkında birçok şeye bağlı bu uygulama. Ama gizliliği de hiç hafife alınacak şekilde değil. Zaten hesabınızı açtığınızda sizden sadece ülke istiyor, karşı taraf sizin sadece ülkenizi görüyor. Bunu da gizleyebiliyorsunuz, mektuplarınızın geldiği yeri karşı tarafa rastgele bir konum olarak atıyor! Kendi resminizi yükleyemiyorsunuz, uygulamadan bir avatar oluşturmalısınız. Size mektup atanlara cevap vermek zorunda değilsiniz, isterseniz hiç konuşmaya başlamadan engelleyebilirsiniz! Fotoğraf, ses vs. paylaşımı karşı taraf ile ortak bir şekilde onaylamadığınız sürece mümkün değil! Yani kimse size fotoğraf atamıyor ve anlaşmadığınız sürece sizden fotoğraf/ses alamıyor.

Eğer sizi sıkça bir ülkeden rahatsız ediyorlarsa (ki kız profillerinin Türkiye'den aldığı rahatsız edici mesajları az da olsa tahmin edebiliyorum) uygulama ayarlarından sizi eşleştirmesinin istemediğiniz ülkeleri, konuları veya kişileri seçebiliyorsunuz.

### Sadece mesajlaşma değil, size Dünyayı da öğretiyor

Karşı tarafa mektup gönderecekken ilk gördüğünüz şey ülkesi. Bundan sonra hemen peşine kişinin yaşadığı yerdeki hava durumu geliyor. Sadece buradan bile bir konu açabilirsiniz! Kişilerin profilinde güncel hava durumları, kişinin yaşı, ilgi alanları, dil bilgileri, mektubun kaç saatte ulaştığı, uzaklık gibi bilgiler yer alıyor. Eğer kişinin ülkesinin üzerine tıklarsanız da size o ülke hakkında bilgiler veriyor. Ülkenin nüfusunu, km2 şeklinde boyutunu, bölgesini, dilini ve para birimine kadar bilgi veriyor. Sadece bu şekilde bile size mesaj atan kişilerin ülkeleri hakkında birçok fikre ve bilgiye sahip olabiliyorsunuz.

Bunun yanı sıra uygulamanın ana ekranında başka kullanıcıların SLOWLY kullanırken yaşadığı anıları anlattıkları yazıları okuyabiliyor, SLOWLY yetkilerinin özel olarak paylaştığı "World Explorer" aracı ile sürekli karşınıza gezilecek, görülecek yerleri getiriyor. Başka yer görmek istiyorsanız "sonraki durak" tuşuna basıp başka bir yerin konumunu, resimlerini ve hakkında bilgileri görebiliyorsunuz.

### Bu kadar mı? Hayır! Pul mağazası

Sanırım uygulamada en çok sevdiğim şeylerden birisi de bu. Uygulamada bir pul mağazası bulunuyor. Yani buradan alacağınız pulları mektuplarınıza iliştirip karşı tarafa gönderebiliyor ve karşı tarafın da görmesini sağlayabiliyorsunuz. Bu sistem şöyle işliyor, sizin kayıt olduğunuz ülkeye göre belli başlı birkaç tane pul veriyor. Örneğin, Türkiye'den kayıt olan bir kişiye şu pulları ücretsiz olarak veriyor uygulama:

<smart-figure src="https://i.imgur.com/TDj6Cxy.jpeg" caption="Lokasyon bazlı pullar"></smart-figure>

Bunların dışında marketten alacağınız tüm pullar, SLOWLY para birimiyle alınıyor. Bu para birimini de gerçek para ile alıyorsunuz fakat bu pulların hiçbir şeye etkisi olmadığı gibi, ücretleri de pek sevecen olmadığı için biraz gereksiz geliyor. Fakat uygulama bu konuda da cimri davranmıyor! Neredeyse her millî, ulusal veya uluslararası bayramlarda, özel günlerde ücretsiz pullar veriyor! Sadece bu şekilde benim pul sayım 3 iken 20'li sayılara çıktı.

<smart-figure src="https://i.imgur.com/e4ph288.jpeg" caption="Mağazada bedava verilen pul"></smart-figure>

Resimde gördüğünüz gibi, bizim varlığından bile haberimiz olmayan bir "Arı Günü" için ücretsiz pul veriyor SLOWLY. Bu pulu da bir sonraki mektubunuza yapıştırabiliyor ve karşı tarafa gönderebiliyorsunuz. Bu şekilde hem yeni günler öğreniyor, hem de renkli pullara sahip oluyorsunuz.

### Başarımlar

Uygulamanın güzellikleri saymakla bitmiyor. Ücretsiz pul kazanabileceğiniz bir başka yöntem ise başarımları gerçekleştirmek. Uygulamada birçok başarım bulunuyor. Bu başarımlar "Android'den Giriş Yap" başarımından başlayıp "1000 Adet Mektup Al/Gönder" başarımına kadar gidiyor! Bu başarımları yaptığınızda ise uygulama size bir bildirim atıyor ve yeni bir pulunuz oluyor. Örneğin, aşağıdaki resimde, benimle eşleşen kişilerin bulunduğu kıtalardan mektup aldığım için bana verdiği pullar bulunuyor. Dünyanın her kıtasından mektup alınca da başka bir pul veriyor.

<smart-figure src="https://i.imgur.com/YBckA94.jpeg" caption="Başarımlardan kazanılan pullar menüsü"></smart-figure>

### Beğendiniz mi?

Sonuç olarak, bir süredir bu uygulamada zaman geçiriyor ve yukarıda saydığım her şeyi deneyimliyorum. Eğer sizin de ilginizi çektiyse uygulamayı telefonunuza indirebilir, kullanmaya başlayabilirsiniz. Uygulama Türkçe dahil birçok dili destekliyor, eğer isterseniz bilgisayarınızı bağlayıp benim yaptığım gibi bilgisayardan da mektuplaşabiliyorsunuz. Tamamen size kalmış!
